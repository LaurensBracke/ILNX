# Besturingssystemen - Linux

In deze repository vind je de studiewijzer en oefeningen voor het onderdeel Linux-praktijk in de cursus Besturingssystemen van de opleiding professionele bachelor toegepaste informatica aan de faculteit Bedrijf en Organisatie van de Hogeschool Gent. Het is geen handboek in die zin dat niet alle leerstof in dit document vervat zit. Je kan in de leerwijzer wel alle nodige informatie over het opleidingsonderdeel vinden: enerzijds alle praktische afspraken en verwachtingen, en anderzijds de leerdoelen die je in de loop van de cursus zal te verwerken krijgen, samen met verwijzingen naar bijkomende leermaterialen die je kan gebruiken om de opdrachten aan te pakken.

We beseffen dat Linux leren niet zo evident is als je gewend bent met Windows (of eventueel MacOS) te werken. Linux wordt bij uitstek gebruikt in datacenters met honderden of duizenden servers of virtuele machines. Die hebben geen grafische gebruikersinterface, dus moeten we veel gebruik maken van de command-line. Voor velen lijkt dit op het eerste zicht een hele stap achteruit, terug naar de dagen van MS-DOS. Toch loont het de moeite om de inspanning te leveren die nodig is om je in te werken in dit besturingssysteem. De Linux command-line is bijzonder krachtig en laat je toe terugkerende taken verregaand te automatiseren. Dat is ook één van de oorzaken van het succes van Linux in grote serverparken. De meeste grote Internet-bedrijven zoals Google, Amazon, Facebook, Twitter, Spotify, enz. hebben net daarom voluit voor Linux gekozen. De flexibiliteit en controle die een Linux-systeem biedt is voor deze bedrijven zelfs belangrijker dan het feit dat Linux open source en gratis is. Verder is Linux de marktleider in de zogenaamde “embedded” systemen, d.w.z. apparaten die je niet meteen als een computer herkent, maar die wel een volwaardig besturingssysteem bevatten. Linux wordt gebruikt in veel elektronische apparaten voor thuisgebruik zoals tv's, mediaspelers, spelconsoles, routers, netwerkschijven, enz.Linux op de desktop blijft slechts een fractie van het marktaandeel innemen, en dit zal waarschijnlijk wel altijd zo blijven. Toch is Linux een volwaardig alternatief, in het bijzonder voor bv. software-ontwikkelaars (ihb web) of specialisten netwerkbeveiliging.

De bedoeling van deze cursus is de student tot op zekere hoogte vertrouwd te maken met Linux en het te leren inzetten als webserver (met Apache). Als je wil verder gaan in de richting van systeem- en netwerkbeheer, is Linux een OS waar je niet meer naast kan kijken. Een minimumkennis is dan een meerwaarde, zelfs al ben je niet meteen van plan een voltijds Linux systeembeheerder te worden. Maar ook als software-ontwikkelaar is het nuttig om er een en ander van af te weten. Je zal hoogstwaarschijnlijk hetzij webapplicaties, hetzij mobiele applicaties gaan ontwikkelen. Linux is een van de meest gebruikte platformen voor het draaien van webapplicaties, in combinatie met bv. Apache, MySQL en PHP (afgekort tot LAMP). Ook het mobiele besturingssysteem Android is gebaseerd op Linux (met Java als software-ontwikkelingsplatform). Als Mac-gebruiker bent, zal je ook een en ander opsteken van deze cursus. Het besturingssysteem Mac OS X behoort net als Linux tot de UNIX-familie en veel tools en commando's die je hier zal leren kennen, kan je ook op de Mac gebruiken.

De cursus is zoveel mogelijk praktijkgericht opgezet. Het is onmogelijk om te leren omgaan met een nieuw besturingssysteem zonder er ook effectief mee aan de slag te gaan. Klassieke theorielessen worden dan ook tot een minimum beperkt. Dat betekent langs de andere kant dat je je als student een stuk actiever moet gaan gedragen, zowel tijdens als buiten de lesuren. Wij engageren ons langs onze kant om een stimulerende leeromgeving aan te bieden en je zo goed mogelijk te coachen.

Veel succes!
